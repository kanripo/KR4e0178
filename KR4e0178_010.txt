# -*- mode: mandoku-view; -*-
#+TITLE: 夢澤集,卷二十二,卷二十一,卷十九,卷二十三,卷二十
#+DATE: 2015-08-25 00:24:19.329096
#+PROPERTY: ID KR4e0178
#+PROPERTY: BASEEDITION WYG    
#+PROPERTY: JUAN 卷十
<pb:KR4e0178_WYG_010-1a>¶
欽定四庫全書¶
　夢澤集巻十¶
　　　　　　　　　　　　明　王廷陳　撰¶
　詩¶
　　贈張子¶
愛爾清狂甚兼之才調殊不須愁貝錦已是握靈珠¶
　　放魚¶
欲作銀絲鱠翻憐錦鬛殊滄波放爾去何用報明珠¶
<pb:KR4e0178_WYG_010-1b>¶
　　月夜嘆五首¶
度牖含風色懸樓轉雪輝天邊照覊羽不比鵲南飛¶
　　其二¶
明月嵗如此青楓再改顔故山有叢桂悵望㡬時攀¶
　　其三¶
莫謂髙棲稳髙棲翻累軀清光逼禁樹樹樹有驚烏¶
　　其四¶
玉闗同一照玉鏡㡬迴圓莫作征人婦髙樓長自眠¶
<pb:KR4e0178_WYG_010-2a>¶
　　其五¶
萬古闗山曲仍傳笛裏風中宵報烽火殘魄倚張弓¶
　　雜述八首¶
冬林覆草閤兀坐雪雲停避世棲金馬無人知嵗星¶
　　其二¶
日髙不盥櫛搔首行且歌飛來避繳鳥戢翼盼庭柯¶
　　其三¶
予本瀟湘客不作瀟湘遊援琴奏流水寂寂帝妃愁¶
<pb:KR4e0178_WYG_010-2b>¶
　　其四¶
南人慕炎方嵗宴寡所歡雖有千金裘不禦北風寒¶
　　其五¶
出門乘欵段中道值權璫黠校四五徒前驅何爾强¶
　　其六¶
清晨謁承明百官仍依依迴立訊中使君王何時歸¶
　　其七¶
對酒願一醉醉後忘悲辛憐予亦楚産不似獨醒人¶
<pb:KR4e0178_WYG_010-3a>¶
　　其八¶
哀歌撫劒匣雄劒且莫鳴風雲倘不負仗爾事横行¶
　　溪邊草堂雜詠六首¶
鼓楫遵花嶼捫蘿憩草堂門添新竹檻壁挂舊荷裳¶
　　其二¶
芋葉深藏徑荷花淺覆艭堦除馴白鳥村巷接清江¶
　　其三¶
觸荇鳬雛没穿籬竹笋苞渠壅更鑿石屋破自誅茅¶
<pb:KR4e0178_WYG_010-3b>¶
　　其四¶
日出扉初啓風生席屢移當忩交碧樹隔戸響黄鸝¶
　　其五¶
晨徑露縈草午園風振條鸕鷀窺浦溆翡翠集蘭苕¶
　　其六¶
孤石堪垂釣清流可濯纓沿迴終日興偃卧百年情¶
　　元夕雨四首¶
元夕人間重冥冥暮雨聞眼前歌妓散疑是楚行雲¶
<pb:KR4e0178_WYG_010-4a>¶
　　其二¶
結伴非無約張燈亦有情春光妬羅綺不放此宵明¶
　　其三¶
歌吹催春事風光預可賒請看飛雨度㸃㸃著銀花¶
　　其四¶
逰女江臯上纎裳霧雨垂那能惜羅襪緩步踏春泥¶
　¶
　¶
<pb:KR4e0178_WYG_010-4b>¶
　¶
　¶
　¶
　¶
　¶
　¶
　¶
　夢澤集巻十¶
